肺痿吐涎沫而不咳者，其人不渴，必遗尿，小便数，所以然者，以上虚不能制下故也。
此为肺中冷，必眩，多涎唾，甘草干姜汤以温之。若服汤已渴者，属消渴。

咳而上气，喉中水鸡声，射干麻黄汤主之。

咳逆上气，时时吐浊，但坐不得眠，皂荚丸主之。

火逆上气，咽喉不利，止逆下气者，麦门冬汤主之。

咳而上气，此为肺胀，其人喘，目如脱状，脉浮大者，越婢加半夏汤主之。

肺胀，咳而上气，烦躁而喘，脉浮者，心下有水，小青龙加石膏汤主之。