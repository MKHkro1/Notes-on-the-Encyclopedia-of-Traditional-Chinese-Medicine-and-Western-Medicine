问曰：上工治未病，何也？
师曰：夫治未病者，见肝之病，知肝传脾，当先实脾，四季脾旺不受邪，即勿补之。
中工不晓相传，见肝之病，不解实脾，惟治肝也。

夫肝之病，补用酸，助用焦苦，益用甘味之药调之。
酸入肝，焦苦入心，甘入脾。脾能伤肾，肾气微弱，则水不行；水不行，则心火气盛，则伤肺；肺被伤，则金气不行；金气不行，则肝气盛，则肝自愈。
此治肝补脾之要妙也。肝虚则用此法，实则不在用之。

经曰：“虚虚实实，补不足，损有余”，是其义也。余藏准此。

夫人禀五常，因风气而生长，风气虽能生万物，亦能害万物，如水能浮舟，亦能覆舟。
若五脏元真通畅，人即安和。客气邪风，中人多死。
千般疢难，不越三条；
一者，经络受邪，入脏腑，为内所因也；
二者，四肢九窍，血脉相传，壅塞不通，为外皮肤所中也；
三者，房室、金刃、虫兽所伤。以此详之，病由都尽。

若人能养慎，不令邪风干忤经络，适中经络，未流传脏腑，即医治之，
四肢才觉重滞，即导引、吐纳、针灸、膏摩，勿令九窍闭塞；
更能无犯王法、禽兽灾伤，房室勿令竭乏，
服食节其冷、热、苦、酸、辛、甘，不遗形体有衰，病则无由入其腠理。
腠者，是三焦通会元真之处，为血气所注；理者，是皮肤脏腑之纹理也。

问曰：病有急当救里、救表者，何谓也？
师曰：病，医下之，续得下利清谷不止，身体疼痛者，急当救里；
后身体疼痛，清便自调者，急当救表也。

夫病痼疾，加以卒病，当先治其卒病，后乃治其痼疾也。

师曰：五脏病各有得者愈，五脏病各有所恶，各随其所不喜者为病。病者素不应食，而反暴思之，必发热也。

夫诸病在脏欲攻之，当随其所得而攻之。如渴者，与猪苓汤。余皆仿此。