寸口脉浮而缓，浮则为风，缓则为痹。痹非中风，四肢苦烦，脾色必黄，瘀热以行。

谷疸之为病，寒热不食，食即头眩，心胸不安，久久发黄为谷疸，茵陈汤主之。

酒黄疸，心中懊憹或热痛，栀子大黄汤主之。

黄疸病，茵陈五苓散主之。（一本云茵陈汤及五苓散并主之）

黄疸腹满，小便不利而赤，自汗出，此为表和里实，当下之，宜大黄硝石汤。