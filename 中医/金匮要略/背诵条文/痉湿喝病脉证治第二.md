太阳病，关节疼痛而烦，脉沉而细（一作缓）者，此名湿痹（《玉函》云中湿）。
湿痹之候，小便不利，大便反快，但当利其小便。

风湿相搏，一身尽疼痛，法当汗出而解，值天阴雨不止，医云此可发汗，汗之病不愈者，何也？
盖发其汗，汗大出者，但风气去，湿气在，是故不愈也。
若治风湿者，发其汗，但微微似欲出汗者，风湿俱去也。

湿家身烦疼，可与麻黄加术汤，发其汗为宜，慎不可以火攻之。

病者一身尽疼，发热，日晡所剧者，名风湿。
此病伤于汗出当风，或久伤取冷所致也。可与麻黄杏仁薏苡甘草汤。

风湿，脉浮身重、汗出恶风者，防己黄芪汤主之。