论曰：百合病者，百脉一宗，悉致其病也。
意欲食复不能食，常默默，欲卧不能卧，欲行不能行，
饮食或有美时，或有不用闻食臭时，
如寒无寒，如热无热，口苦，小便赤，诸药不能治，得药则剧吐利，
如有神灵者，身形如和，其脉微数。
每溺时头痛者，六十日乃愈；
若溺时头不痛，淅然者，四十日愈；
若溺快然，但头眩者，二十日愈。
其证或未病而预见，或病四五日而出，或病二十日，或一月微见者，各随证治之。

百合病，不经吐、下、发汗，病形如初者，百合地黄汤主之。

狐惑之为病，状如伤寒，默默欲眠，目不得闭，卧起不安，
蚀于喉为惑，蚀于阴为狐，
不欲饮食，恶闻食臭，其面目乍赤、乍黑、乍白。
蚀于上部则声喝（一作嗄），甘草泻心汤主之。

